---
title: Proč studovat v zahraničí?
author: Marek Bartík
type: post
date: 2015-05-02T15:15:46+02:00
url: /proc-studovat-v-zahranici/
categories:
  - Cestování
  - Kostarika
  - Latinská Amerika
tags:
  - kostarika
  - proč studovat v zahraničí
  - studium v zahraničí
  - TEC

---
Rozepíši se tu o tom, co o mi výměnný pobyt na **Tecnológico de Costa Rica** dal a vzal. Pokud sami váháte zúčastnit se výměnného pobytu či stáže v zahraničí a nechcete číst celý článek, mám pro vás jednu radu: **&#8222;Jeďte!&#8220;**. Určitě nebudete litovat. Ostatní, kteří chtějí vědět **proč studovat v zahraničí**, prosím pokračujte ve čtení.

Jednalo se o rok mimo domov, dokonce na jiném kontinentě. Kromě dalších věcí je to jistá finanční zátěž. Měl jsem našetřeno a samo **ČVUT** studenty více než dobře finančně podporuje. Více si můžete přečíst v rubrice [**Kostarika**][1].

Největším přínosem pro mě bylo, že jsem po těch letech měl konečně čas sám na sebe. Prožil jsem tu vůbec první prázdniny, které jsem si mohl plně užít a nemusel jsem při studiu pracovat. Cestovat sám **Střední Amerikou** bylo jedno velké dobrodružství. Naučilo mě to samostatnosti a posílilo mé sebevědomí, nejen co do jazykových schopností.

Dostal jsem možnost začít úplně od začátku ve zcela novém prostředí, aniž by mě kdokoliv znal. Měl jsem **možnost být kýmkoliv**. Já si vybral být sám sebou. A to se mi sakra vyplatilo.

Přestal jsem se tolik bránit tomu, že jsem **introvert**. Naopak jsem si to začal užívat. Měl jsem pokoj jen sám pro sebe a když jsem neměl náladu, prostě jsem se tam zavřel. Potřebuji nejen svůj klid, ale i určitý luxus. 30 dní bez teplé sprchy vám dokáže zkazit náladu. Sprcha a záchod v jednom, jeden odpad a kýbl s vodou, to je něco v čem nedokážu žít dlouho. Vyčerpává mě to a k čemu jsou mi ušetřené peníze, když nemám náladu si je užít? **Vážím si víc svého klidu, luxusu a prostoru.**

{{<figure id="attachment_609" src="https://yahoodka.cz/wp-content/uploads/2015/03/DSC_9316-1024x683.jpg" alt="vietnam boston duck tour kostarika costa rica">}}
Kdyby mi před rokem někdo řekl, že za rok budu v Bostonu USA kormidlovat válečného obojživelníka z VIetnamu, tak se mu vysměju.

Uvědomil jsem si, jak nám to v České republice hezky šlape a jak moc to tam mám rád. Jak můžeme být vděční, že jsme se narodili v Evropě (a jsme součástí EU) a navíc v tak **krásné a levné zemi**. Jak skvěle nám funguje doprava!

Také jsem si uvědomil, že chci více cestovat a pracovat po ukončení školy někde v zahraničí. To samo o sobě dost mění moje chování a přístup. Především v budování vztahů. Jednak mám větší zájem poznávat lidi z celého světa, z různých zemí. Na druhou stranu, pokud mě někdo nezajímá, neztrácím s ním čas. Naučil jsem se **říkat Ne**.

Představte si, že najednou žijete ve světě lidí a potenciálních kamarádů, které za rok už neuvidíte. A možná už je neuvidíte nikdy. Má cenu si z nich kamarády vůbec dělat? Ano, má. Potřebujete kolem sebe někoho, kdo vám pomůže a komu můžete pomoci vy. Na druhou stranu je jednodušší s nimi vztah utnout, říci jim ne, neztrácet s nimi čas. Naučil jsem se tu zbavovat emocionálních vysavačů. To jsou ti, jež vám kazí náladu, nezavřou pusu, chtějí jejich problémy přehodit na vás… V podstatě mají jen negativní vliv a kradou váš čas. Nebo nejsou zajímaví. Denně potkám spoustu nových lidí, většina z nich mě osloví jako první. Nemám na všechny čas ani energii. Pokud mi přijdou zajímaví, vezmu si na ně kontakt, ozvu se jim. Říci ostatním Ne je těžší, ale jinak to nejde. **Když máte možnost, vyberete si to nejlepší. **

Uvědomil jsem si jakou spoustu možností mám jakožto ajťák. V USA jsem poznal spoustu úspěšných a zajímavých lidí, které zajímalo kdo jsem a co dělám. Měl jsem tu možnost **povečeřet s prezidentem** Southern New Hampshire University, pro mě naprosto úžasným člověkem, s vybranými způsoby, očividně velice úspěšným. A jeho jsem zajímal já, co zajímal, dokonce mi záviděl, kolik možností mám s mým IT zaměřením a neopomněl nabídnout i spolupráci. I takové věci se můžou stát klukovi z malinkaté vesnice, **je to jen na vás**.

{{<figure id="attachment_610" src="https://yahoodka.cz/wp-content/uploads/2015/03/DSC_2418-1024x807.jpg" alt="costa rica kostarika panama girls sexy">}}
Nějak se tu líbím holkám a vůbec nevím, čím to je. Nevíte?

V ČR máme kvalitní veřejný vzdělávací systém a jsem neskutečně rád, že jsem se tenkrát rozhodl pro **FIT ČVUT**. Je to fakulta, kde jsou skvělí lidé a dostává se nám nadprůměrného vzdělání, baví mě to, máme spoustu možností vyjet do světa a je veliká škoda, že to studenti ČVUT nevyužívají.

Náš vzdělávací systém má ale i své mouchy, především související se špatnými aspekty naší kultury. Více se mi dostává **negativní motivace**. Na ČVUT mám pocit, že studenty příliš srovnávají, dávají nám pocit, že nejsme nikdo a nic jsme nedokázali. Není pak divu, že má spousta z nás nízké sebevědomí. Kultury na tomto kontinentě to mají jinak. A víte co? Tahle pozitivní motivace opravdu funguje. Určitě pro mě. A pro vás? Minimálně to stojí za vyzkoušení.

Určitě znáte české &#8222;**Samochvála smrdí**&#8222;. A proč? Proč se tam u nás tolik zaměňuje sebevědomí za nafoukanost a sobeckost? Proč vnímáme chválení sama sebe za špatné? Myslíte si, že nám to pomáhá se shazovat a podceňovat se? Naučil jsem se tu mít ze sebe dobrý pocit, chválit sebe a lidi kolem sebe. Za takovou pochvalu tu lidi poděkují téměř bez povšimnutí. Ale dál se setkávám s tím, že my češi pochvalu neumíme přijmout, ne bez povšimnutí a bez podezřívání. O to víc samochválu, zkuste se před někým pochválit, schválně jestli zazní slovo nafoukanost. Sám mám problémy přijmout od kohokoliv jakoukoliv pochvalu a jsem zvyklý ji znevažovat, **zlozvyk naučený v naší kultuře, kterého se pomalu zbavuji.**

Začal jsem se tu zajímat víc sám o sebe. Investuji více času do zlepšování se. Ať jde o držení těla, čtení, cvičení nebo i jen pouhé vybrání hezkého oblečení a vůně. Hergot, vždyť já si tu udělal i **první selfie!** A objevuji se teď na tolika fotkách jako nikdy dříve. A mně se to dokonce i líbí!

Lásku ke studiu jsem si uvědomil nedávno. **Chci studovat, celý svůj život**. Nemyslím tím školy, vždycky se najde nějaké téma. Tady kromě školy studuji zdravou výživu, posilování a jak vlastně to lidské tělo funguje, psychologii a další témata, které se zrovna naskytnou.

{{<figure id="attachment_585" src="https://yahoodka.cz/wp-content/uploads/2015/03/image002.jpg" alt="costa rica kostarika embassy">}}
Přijela návštěva z ministerstva ČR. Chtěli nás poznat. Tak proč ne?

Poznávám sám sebe mnohem rychleji a intenzivněji než doma. To mi nejen zvedá sebevědomí, ale i uklidňuje duši.

Každý říká jak je nejlepší se naučit cizí jazyk právě žitím v dané zemi. Ano, je to neskutečně intenzivní jazykový kurz. Každodenní. Zdarma. Žádné výmluvy. Těžké? Ne, je to skvělé! Stačí se doma trochu připravit, naučit se naprosté základy a vyrazit do světa. **Danou zemi tak poznáte stokrát lépe.** Rád bych se naučil ještě další jazyk a vyrazil na podobné dobrodružství.

O světě jsem toho nikdy moc nevěděl, nejlíp se učím vlastní zkušeností. Být mimo domov a cestovat po Americkém kontinentě mě naučilo spoustu o světě celém, něco málo o politice a celkově mám větší zájem o poznání světa. Na svět ale i na nás se teď koukám jinak. **Rozšířil jsem si obzory**.

Poznal jsem další kultury. Vzal jsem si z nich to nejlepší. Spoustu věcí mi bude chybět, ale kus kultury bude žít se mnou. Oceňuji naši kulturu a obecně mi vyhovuje více. Ale ve svém okolí se můžu snažit opravdu o **spojení těch nejlepších věcí z obou kultur**.

Také mi došlo, jak moc velcí alkoholici jsme, my Češi. Ale co, pro nás to funguje, dělá nás to šťastnější. Nic není dokonalé. Tak proč ne?

{{<figure id="attachment_612" src="https://yahoodka.cz/wp-content/uploads/2015/03/kok-1024x640.jpg" alt="kostarika costa rica guatemala">}}
To mě tak začne &#8222;otravovat&#8220; holka prodávající deky kdesi v Guatemale a skončí to výměnnou kontaktu. Ta slečna má procestovanou Evropu, USA a vydělává na další dobrodružství. Prodávání dek asi dost vynáší. Nakonec mě ještě pozvala na silvestra k ní domů. A byla moc hezká!

Žít v prostředí, kde víte že nebudete pořád má i dost výhod. Máte pořád ten pocit, že si to musíte **maximálně užít**, zbývá už přece jen 5/3/1 měsíců. Vy z toho chcete vytěžit maximum. Takhle bychom to mohli dělat pořád.

Zcela jistě jsem se stal **sebevědomější, spokojenější, zkušenější, samostatnější a zajímavější osobou**. Alespoň z mého pohledu. A to je ten pohled, na kterém záleží a mělo by záležet nejvíce. A nebojím se pochválit ještě více!

Spousta lidí mi říkalo: Proč tam vlastně jedeš? Vždyť to pro Tebe bude ztracený rok! Jak ztracený? Minimálně se naučím nový jazyk. Ale k čemu mi to bude? Vždyť se tím nebudu živit! To je blbost. Copak vše co děláte pro to, abyste byli lepší v něčem čím se budete živit? Možná spíš je lepší otázka, co a jak často děláte něco pro to, abyste se lépe uživili? I naučení nového jazyka vás naučí spoustu jiných věcí, zlepší vaše učící schopnosti, získáte konexe, lepší CV a spoustu dalších věcí, které vás &#8222;lépe uživí&#8220;. Naopak mi tady skoro až přišlo, jak jsem předtím ztratil spoustu let a **že já trubka už nevyjel studovat do zahraničí dříve**.

[Fotky na Flickru][6]

[Videa na youtube][7]

Líbil se vám článek? Máte otázky? Rád s čímkoliv pomůžu, na vše odpovím. Budu rád za jakýkoliv feedback.

Děkuji Anče za přísnou a věcnou korekturu!

 [1]: https://yahoodka.cz/category/cestovani/kostarika/
 [2]: https://yahoodka.cz/wp-content/uploads/2015/03/DSC_9316.jpg
 [3]: https://yahoodka.cz/wp-content/uploads/2015/03/DSC_2418.jpg
 [4]: https://yahoodka.cz/wp-content/uploads/2015/03/image002.jpg
 [5]: https://yahoodka.cz/wp-content/uploads/2015/03/kok.jpg
 [6]: https://www.flickr.com/photos/bartimar/sets/
 [7]: https://www.youtube.com/watch?v=DOjb9hZU23Y&list=PLX6Ph1m5eSmF40lSGGe98bR58bW7Bkg0w&index=15