---
title: Kostarika – vakcinace a léky
author: Marek Bartík
type: post
date: 2014-07-15T05:16:17+02:00
url: /kostarika-vakcinace-a-leky/
categories:
  - Cestování
  - Kostarika
  - Latinská Amerika
tags:
  - cestování
  - kostarika
  - zdravotnictví

---
## Vakcíny

Do Kostariky není žádné povinné očkování, je však vhodné si něco nechat píchnout, obzvláště pokud plánujete cestovat. Přes známost Aničky jsme dostali kontakt na doktora ve Vojenské nemocnici. Anička opět vše zařídila sama, já dostal rovnou recept na tři vakcíny &#8211; Břišní tyfus, Žloutenku A a Žlutou zimnici. Tyto tři vakcíny stály asi 2 700,- Kč, každá kolem 900,- Kč. Z dřívější doby jsem měl ještě Engerix, což je Žloutenka B a Tetanovka v jednom, což taky doporučuji mít.

|||||
|--- |--- |--- |--- |
|Nemoc|Cena|Počet dávek|Doba účinnosti|
|Tetanus a Žloutenka B|asi 900|3|Tetanovka 15 let, Žl. B na celý život|
|Břišní tyfus|830|1|2-3 roky|
|Žloutenka A|2×900|2|10-15 let|
|Žlutá zimnice|800|1|celý život|


**Očkování je jedna z prvních věcí, kterou byste měli zařizovat**. Nejdřív se vůbec rozhodnout, co si necháte naočkovat a sestavit si očkovací plán. Některé vakcíny mezi sebou totiž musí mít rozestupy a ještě je lepší si nechat nějakou dobu před odletem než začnou vakcíny působit (nebo aby vám nebylo špatně).

Doktor byl naprosto super týpek, rozumně nám poradil, co jo a co ne. Meningokok má prý drahé vakcíny a výskyt je tam zhruba stejný jako tady, navíc nespadáme do rizikové věkové kategorie, tak to nemá cenu. Výskyt vztekliny tam možná bude trochu větší, ale stejně se to dá řešit až když nás něco pokouše. Dostali jsme i instrukce, jak se v takové situaci zachovat, o které se rád podělím. Pokud to zvíře bude podezřelé, někde v přírodě, tak se ho určitě snažte chytit. Pokud najdete jeho majitele, chtějte vidět průkaz očkování. Pokud se vám ho nepodaří chytit, jděte se naočkovat. Pokud ho chytnete, netahejte ho celé, stačí useknout hlavu a donést na testy.
  
Doktor tedy docela frajer :) Ale skvěle nám poradil a ušetřili jsme dost peněz díky němu. A taky díky Aničce :)

Měl jsem to tak, že jsem měl tu tetanovku a žloutenku B už naočkovanou, tím mi tedy odpadlo dost starostí. Na prvním očkování jsem dostal vakcíny proti Břišnímu tyfu a žloutence A. Ještě druhý den mi bylo špatně. Dostal jsem i 3 prášky, vzal jsem si jeden, nepomohlo to. Měl jsem opravdu zvláštní stavy, z ničeho nic se mi rozbušilo srdce nebo mě začalo pálit v břiše. Ideální stav na zkoušku. Na přeočkování žloutenky A musím znova za půl roku, ale doktor mi řekl, že stačí až se vrátím za ten rok.

Dva týdny poté jsem dostal vakcínu proti žluté zimnici, který je naštěstí na celý život. Dostanete do mezinárodního očkovacího průkazu i razítko, že jste opravdu podstoupili vakcinaci. Už se totiž v loňských letech nějakému studentovi stalo, že ho na hranicích zavřeli do karantény a kdyby se úředníci nenechali podplatit, tak by tam hnil 14 dní. Po žluté zimnici mi bylo špatně uplně stejně, taky dva dny. Nesměli jsme ještě 10 dní po vakcíně pít alkohol ani cvičit. Cvičil jsem jen trochu a v pohodě. Těsně před koncem 10 dní jsem šel i pít a ještě jsem si hezky zašlapal na šlapadle a vracel se mi zase ten stav pálení břicha, tak to radši nepodceňujte. Ale pravděpodobně vám po tom nic nebude, jen mám na to asi smůlu.  Taky nepijte den před očkováním a vyspěte se na to! Nebo vás můžou poslat domů čekat na vystřízlivění :P

## Léky

Z léků jsem bral jsem své inhalátory na astma a něco málo navíc, co mi na plicním předepsali. Nejspíš bych neměl mít problémy právě kvůli tomu, že budu mimo prostředí, kde mě to trápilo. Pro jistotu jsem ale dostal nějaké léky navíc, kdyby se mi nedýchalo dobře. Táhnul jsem toho s sebou docela dost, co se týče astma a byl jsem moc rád, že mám léky na celý rok a nemusím nic řešit.

Žádné obyčejné léky ani masti jsem netahal, rád se nechám překvapit co tu vlastně chytím. Myslím, že bych většinu stejně zase táhnul domů.

Doktor, u kterého jsme podstoupili vakcinaci, nám předepsal také antimalarika, hrozný svinstvo. Jedna krabička stojí 1 500,- Kč a pokud na to přijde, tak je asi stejně nebudu užívat, ale bereme je s sebou. Co jsem slyšel, tak je nejlepší je stejně asi sehnat na místě, ale pro jistotu tu jednu krabičku máme.

Jelikož mám problémy se srážlivostí krve (Leidenská mutace), musím si krev ředit Heparinem při příležitostech jako je třeba let letadlem. Vzal jsem si s sebou 2 injekce, které se píchají do břicha. Jednu na cestu tam, druhou na cestu zpět. Naštěstí to nemusí být v lednici a vydrží to dlouho. Pokud ještě někam poletím, tak si asi budu muset sehnat další.

Jak vidíte, je to dost časově náročné a taky to stojí nějakou tu korunu. Ač jsme si nechali naočkovat takové minimum, které se nám ale na cestování, ať už ve Střední Americe nebo i poté ve světě, bude hodit, stálo to docela dost peněz.