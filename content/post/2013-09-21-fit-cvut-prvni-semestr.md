---
title: FIT ČVUT – první semestr
author: Marek Bartík
type: post
date: 2013-09-21T19:35:56+02:00
url: /fit-cvut-prvni-semestr/
categories:
  - FIT ČVUT
tags:
  - čvut
  - fit
  - fit čvut
  - fit čvut první semestr
  - studium

---
Když jsem nastoupil v roce 2010 na **první semestr** na **ČVUT FIT**, nikoho jsem neznal a nikdy předtím jsem se o IT moc nezajímal, jen jsem rád pařil hry :) Na žádný seznamovák jsem nejel, neměl jsem o to moc zájem.

První týden byl pro mě velice krušný, ihned nás zavalili spoustou informací a došlo mi, že se taky jednou ve škole budu muset opravdu začít snažit (střední byla naprostá flákárna). Měl jsem výuku od pondělí do pátku a to i pozdě večer &#8211; tuším 2x do 19:30 a v pátek do 17:45!

FIT ČVUT má být i pro lidi, kteří nikdy nic neprogramovali a ničím takovým se nezabývali &#8211; tedy přesně pro mě :) Většina lidí z ostatních škol se ze začátku jen znuděně dívala na látku, která pro ně byla opakováním, já však nevěřícně kroutil hlavou a nechápal, jak se toho může za jednu přednášku odvykládat tolik &#8211; ukázkou je věta ze Základů matematické analýzy: &#8222;Někdo na střední derivace dělal, někdo ne. **Kdo to neumí, ať se to sám doučí**.&#8220;, ač jsme derivace a integrály dělali, měli jsme na ně mnohem víc času a probrali jsme jen malý zlomek z látky VŠ.

Na střední škole jsme byli jeden velký kolektiv a většina z nás šla i do Prahy na vysokou. Na IT do Prahy jsem šel však jen já. Jelikož jsme si bydlení našli se starou partou, neměl jsem potřebu se seznamovat s někým novým a hned si hledat kamarády, měl jsem pocit, že by mě to akorát rozptylovalo od učení a udržení pozornosti &#8211; v přednáškových místnostech vždy dělali skupinky kamarádů neustále nějaký hluk a nedávali pozor či pařili Trackmanii :D V prvním semestru nebyla ani žádná skupinová práce, takže mě ani škola nedonutila **najít si studijní kamarády**.

Když jsem nastupoval, byl povinný zimní či letní kurz, řekl jsem si že to nechám na léto a později se tato **povinnost kurzu zrušila**, tak jsem na žádný kurz nejel :)

Předměty jsem si nechal ty povinně zapsané a nezapisoval si nic navíc.

**TV1 &#8211; tělesná výchova 1**
  
Samozřejmě nejdůležitější předmět :D Příjemně mě překvapila pestrá nabídka různých druhů sportů &#8211; jak bezplatných tak placených.
  
Zvolil jsem si posilovnu, dříve jsem ji navštěvoval a představa bezplatného vstupu mě lákala. Posilovna byla na Karlově náměstí v tamních budovách FELu či FS, najít ji nám dalo docela zabrat, je to tam hrozné bludiště. Posilovna byla opravdu malá a chodilo tam hodně lidí, vyučující se nám téměř nevěnovala, občas pouze zachránila nějakého chudáka, který si naložil moc velkou váhu jen aby se předvedl před děvčaty &#8211; ano, chodila tam i děvčata, bylo jich ale jen pár a z naší fakulty asi nebyly&#8230;
  
Celkově se mi ta posilovna moc nelíbila, znovu už bych tam nechodil, čekalo se dlouho na stroje, bylo tam víc lidí než by mělo. Ve sprchách se taky celkem dost čekalo a jelikož je Karlák od Dejvic přece jen kus cesty, je nutné zvážit, zda se dá stíhat navazující výuka. Zápočet na konci loudili i lidi, kteří tam nechodili, se zápočty u dané paní však neměl problémy asi nikdo, ani já.

**ZMA &#8211; Základy Matematické Analýzy** 
Matika, která se dle osnov zdála celkem jako takové opáčko a srovnání znalostí ze středních škol &#8211; Derivace, integrály, limity, průběh funkce. Na přednášky jsme měli výbornou p. Pelantovou z Jaderky, která opravdu dobře přednášela a řešila i příklady na tabuli.
  
Ač se mi přednášky zdály celkem v klidu, horší bylo cvičení. V semestru jsme psali 3 testy a ač jsem si vždy myslel, že perfektně umím, neměl jsem skoro žádné body. Cvičící vypadala celkem rozumně, neustále se nás ptala, jestli tomu rozumíme a působila mile. Testy byly opravdu těžké a to především v porovnání s testy ostatních cvičící. Většina z nás nedosáhla na zápočet &#8211; tuším, že z našeho cvičení 25 lidí měli zápočet tak 4. Není radno tuto matiku tedy podceňovat. První předmět, který jsem bohužel neudělal.

**UOS &#8211; Úvod do Operačních Systémů**
  
S unixem jsem nikdy neměl zkušenosti, myslel jsem si, že předmět bude jakési porovnání jednotlivých operačních systémů a rozdíly mezi nimi. 90% času však šlo o unix a vše se dělalo v příkazovém řádku, byl jsem z toho patřičně vystrašený. Na konci semestru se jen tak letmo řeklo něco o Windows, nic se však z toho necvičilo.
  
V tomto předmětu jsem měl opravdu velké štěstí na cvičícího, vše nám dokázal dobře vysvětlit a jeho testy v semestru byli opravdu jednoduché. Předmět se zakončoval klasifikovaným zápočtem, což je asi největší blbost, co jsem kdy viděl &#8211; v podstatě jde o &#8222;zkoušku na jeden pokus&#8220; &#8211; pokud tento test tedy 2x neuděláte (na první a druhý zápis), vyhodí vás ze školy. A takto opravdu hodně lidí skončilo.
  
Ač jsem měl z testů ze semestru téměř plný počet, závěrečný test byl opravdu hodně těžký a udělal jsem ho jen tak tak. Z předmětu jsem si odnesl **D** a zalíbení do unixových systémů.

**PA1 &#8211; Programování a Algoritmizace 1**
  
V podstatě šlo o základy programování, celý semestr jsme používali pouze jazyk C. Přednášející, pan Balík, je opravdu vtipný chlápek a umí dobře, lidsky vše vysvětlit.
  
Kdybych měl nějaké zkušenosti s programováním, byl by pro mě předmět alespoň ze začátku jednoduchý, spolužáci neustále zívali nad prvními přednáškami a nebavili je první lehké úkoly, pro mě to však bylo peklo.
  
V semestru je několik úloh, tuším, že 7, všechny jsou odevzdávány přes systém **Progtest** &#8211; takový výmysl naší fakulty. Ač by si zasloužil svojí vlastní kapitolu plnou hejtu, zmíním se jen stručně. Budete ho nesnášet, hodně nesnášet, je to celkem vymakaný systém, kam posíláte zdrojové kódy a on je testuje a posílá vám výsledek testů (většinou 0 bodů). Když ale trošku &#8222;dospějete&#8220;, dojde vám, jak strašně byste mu měli být vděční. Naučil mě programovat pořádně, uklízet si po sobě paměť, dokonale ošetřovat vstupy a navrhovat si vlastní uživatelské prostředí. Opravdu skvělá věc, která vám však dojde s odstupem času :) A že si toho času s ním užijete&#8230;
  
Celý semestr jsem nestíhal a tak jsem úkolů moc neudělal, ani jsem je moc nezvládal, přišlymi opravdu těžké. Jelikož jsem měl málo bodů na zápočet, musel jsem dělat nepovinnou semestrální úlohu &#8211; hledání chromatického čísla v neplanárních grafech. Semestrálka se mi povedla a obhájil jsem si jí. Na zkoušku jsem se učil hodně a na první pokus ji nezvládl &#8211; z 50 lidí se dostali do 2. kola 4 lidi, včetně mě, tam mě ovšem vyhodili. Látku jsem se naučil ještě lépe, poté jsem i doučoval spolužáky a našel si tím jedny z prvních kamarádů na FITu, tehdy mi došlo, jak moc je spolupráce důležitá. Doučováním jsem se látku naučil výborně a zkoušku úspěšně složil na 2. pokus, známku jsem měl však **E**.

**PAI &#8211; Právo A Informatika**
  
Naprosto zbytečný předmět, který mi opravdu nic nedal. Přednášející si žádal docházku na přednáškách a každou hodinu posílal arch, kam se měli studenti zapisovat. Dobré bylo, že to byl člověk z praxe, přednášky však nebyly tak zajímavé, ale asi mě to téma tolik nezajímá&#8230;
  
Udělat předmět bylo celkem jednoduché, nebyl žádný zápočet, pouze zkouška &#8211; 100 otázek typu A,B,C,D ale správně bylo 0-4 možností. Nebylo to zase tak jednoduché, ale na většinu otázek se dalo přijít i selským rozumem. Přednášející **František Šejnost** slíbil tomu, kdo test udělá na 100 bodů, večeři a dívku dle výběru v luxusní restauraci, samozřejmě s pokrytím veškerých nákladů. 100 bodů však nikdo neměl a že se o to dost lidí snažilo :D
  
Za úsměv či výstřih se u zkoušky dávali lepší známky, na předmět jsem se celkem vykašlal a řekl jsem si o **D**, tak jsem ho dostal.

**CAO &#8211; Číslicové a Analogové Obvody**
  
Tento předmět přednáší úžasná dvojka &#8211; Novotný a Kyncl. Přednášky byly opravdu zajímavé a to mě hardware moc nezajímá, nikdy jsem ho studovat nechtěl a když jsem viděl anotaci daného předmětu, tak jsem byl celkem zděšen.
  
Předmět byl brán spíše jako taková povinná hardwarařina, nebyl však tak jednoduchý. Na cvičení jsme měli 2 cvičící, hlavní byl očividně titulovaný a zkušený člověk, chodil však pozdě a jeho výklad se mi moc nelíbil, naproti tomu jeho mladší asistent, Michal Prokš, nám dokonce nabídl i doučování. Bylo to super, poznal jsem tam několik nových lidí a vše nám někdo konečně srozumitelně vysvětlil, díky tomu jsem dostal **A** již v semestru a nemusel ani na zkoušku. Michalův přístup byl prostě úžasnej &#8211; stejně jako u většiny lidí z FITu, zašli jsme s ním i několikrát na pivko :) Nakonec to tedy byl jednodušší předmět než se ze začátku zdálo, ale dost času a úsilí to stálo.

**MLO &#8211; Matematická LOgika**
  
Hodně spolužáků z tohoto předmětu byla od začátku vystrašená. My jsme nikdy matematickou logiku nedělali a v tomto předmětu toho bylo opravdu hodně. Cvičení byly bohužel jen jednou za 14 dní a pokaždé se psal test! Šílené. Donutilo mě to však se pořádně připravovat a předmět mě velice bavil. Přednášky byly trochu nuda a přednášející byla občas zmatená, ostatní paralelky přednášek však byly ještě nudnější. Bavilo mě řešit i úkoly navíc, jen tak pro sebe. Měl jsem takový pocit, že se mi to ještě někdy bude hodit :)
  
Zkouška byla dost zmatená, otázky měli hned několikrát špatné odpovědi, dostal jsem tedy po upozornění zkoušející několik bodů navíc, dost lidí ale vylítalo a šlo naštvaně domů a pravděpodobně to mohli ten den udělat. Organizace byla tedy hrozná, odnesl jsem si však **B** a tak jsem se zase tak nezlobil :)

Jak vidíte, **studium mi moc nešlo**, měl jsem celkem nehezké známky a neudělal jsem matalýzu, dojel jsem na svůj líný a pohodlný přístup ze střední školy. Donutilo mě to však na sobě zapracovat a změnit celkově můj přístup a to nejen ke studiu. Je tedy důležité **nepodcenit ZMA, PA1 a UOS**, ostatní předměty byli o poznání jednodušší. Škola je opravdu těžká a nedokážu si představit, že bych při studiu pracoval, taky bych se vůbec neobešel bez notebooku, je tedy nutné počítat s jistou finanční náročností studia &#8211; o tom třeba ale jindy.

Ač jsem byl trochu skeptický ohledně hledání nových kamarádů z fakulty, našel jsem si jich hned několik a jsou to skvělí lidé. Je důležité pomáhat ostatním, vrátí se vám to a pomáháte tím i sami sobě. Doučování mi dalo opravdu hodně, když přemýšlíte nahlas, srovnáte si to lépe v hlavě a opravdu lépe se to pak vše pamatuje. Občas je sice těžší a náročnější se učit ve více lidech, ale **v budoucnu to přinese ovoce** :)

Jelikož fakulta jela teprve druhým rokem, byl celkem problém s prostory školy, neustále jsme pendlovali mezi několika budovami a ze začátku v tom byl šílený chaos. To však **nemůžu mít škole za zlé**, přeci jen sehnat prostory pro více jak 800 lidí není jen tak. Navíc jsme se alespoň podívali do nové Národní technické knihovny &#8211; měli jsme zde jak přednášky tak cvičení.

Po prvním semestru jsem tak trochu akademicky dospěl, došlo mi, jak byl čas na střední škole **naprosto ztracený**. Na FITu se mi opravdu líbí, začíná mě to vše bavit a chci vědět více :)

Většina učitelů se snaží především pomoci, **to se mi na FITu líbí nejvíc**. Je však důležité se nebát ptát &#8211; i na blbosti &#8211; nebojte se ponížení či zesměšnění! Tuhle chybu jsem dělal celý první semestr a určitě jsem nebyl sám. Nacházíte se mezi lidmi na vysoké škole a nechovají se již jako děti, je důležité se tak začít chovat také. Jde tu především o vaše vzdělání, to vy se musíte **začít snažit**!

{{<figure id="attachment_213" src="https://yahoodka.cz/wp-content/uploads/2013/09/8yb05l-246x300.jpg" alt="FIT ČVUT první semestr - Freddie Mercury a Valgrind no leaks">}}
No memory leaks

{{<figure id="attachment_214" src="https://yahoodka.cz/wp-content/uploads/2013/09/everytimeyoupjc-300x225.jpg" alt="FIT ČVUT - první semestr - Include vector">}}
Please, think of the kittens

 [1]: https://yahoodka.cz/wp-content/uploads/2013/09/8yb05l.jpg
 [2]: https://yahoodka.cz/wp-content/uploads/2013/09/everytimeyoupjc.jpg