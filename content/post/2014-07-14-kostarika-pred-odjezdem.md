---
title: Kostarika – před odjezdem
author: Marek Bartík
type: post
date: 2014-07-14T05:04:55+02:00
url: /kostarika-pred-odjezdem/
categories:
  - Cestování
  - Kostarika
  - Latinská Amerika
tags:
  - costa rica
  - ctu
  - čvut
  - fit čvut
  - kostarika
  - latinská amerika
  - studium

---
## Jak jsem se k tomu dostal?

Někdy začátkem zimního semestru měli studenti prezentace ze svých zahraničních pobytů, ve stejný den jako informační schůzka Erasmu. Tyto prezentace opravdu doporučuji každému, protože se dozvíte spoustu zajímavých věcí přímo od studentů i o zemích, kam se pravděpodobně nikdy nepodíváte :) Nejvíc se mi líbila prezentace o Kostarice a několika školách v USA. Zajímavá byla i prezentace z Taiwanu a ochutnávka psa nebo Jižní Korea s výletem do té Severní.

## Nabídka ČVUT

Každý asi zná program Erasmus &#8211; výjezdy v rámci Evropské Unie. Mně, studentovi magisterského programu FITu, ale moc lákavých nabídek nevyhovovalo. Původně jsem chtěl do nějaké anglicky mluvící země, popř. alespoň studovat v angličtině. Žádná anglicky mluvící země pro mě však nebyla.

Vybral jsem si Finsko, stejně jako spousta dalších lidí. Do těchto zemí však berou většinou 2-3 studenty. S mým výsledkem z testu jsem si nemohl moc vybírat a ze zemí, které na mě zbyly a zároveň se v nich studuje v angličtině, zůstalo jen Turecko &#8211; Izmir a Isparta. Ač mě Turecko dosti lákalo, nadchl jsem se v tu dobu už pro zcela jinou zemi.

ČVUT kromě Erasmu nabízí ještě Mimoevropské bilaterální dohody, aktuální nabídky naleznete pravděpodobně [zde](http://intranet.cvut.cz/informace-pro-studenty/studium-v-zahranici/mbd)

## Finance

Asi nejdůležitější zdrojem je stipendium od ČVUT, tzv. dar, ale je to s ním trochu složitější. Před odjezdem musíte podat vyplněný formulář s finanční dohodou, jde o to, že vy musíte kostaričanovi zaplatit studium v Praze, 44 000,- Kč na semestr, ale obratem za to dostanete dar 50 000,- Kč na semestr, takže na tom ještě vyděláte. Pokud jedete na rok, jako já, se obě částky pochopitelně zdvojnásobí. Je to tedy hezkých 12 000,- Kč navíc.

Dále budete na TECu dostávat každý měsíc nějakou peněžní částku, před odjezdem nám však nikdo nebyl schopen říct kolik. Museli jsme si tedy zjistit, kolik dostávali studenti v loňských letech přímo od nich. Člověk by tak nějak čekal, že tohle bude jedna z nejdůležitějších informací, ale všichni kolem toho akorát mlží. Dokonce tehdejší český student, ze kterého jsme moudra tahali, nás poprosil, abychom informace o dané částce nešířili dál&#8230;

Od Honzy jsem dostal info, že za rok a ještě prázdniny utratil celkem kolem 120 000,- Kč, což je částka ještě mimo 100 000,- od TECu. Z počátku jsem se zhrozil, že na to určitě mít nebudu a mé sny o Kostarice se začaly rozplývat. Když jsem se ale zamyslel, že za skromný rok v Praze utratím zhruba 70 000,- , tak za skvělý rok v Karibiku za 120 000,- mi už nepřišlo tolik. Navíc vím, že dokážu žít z mála, tak utratím pravděpodobně méně.

Tak či tak jsem začal přes rok pracovat a poctivě šetřit. Zjistil jsem, že se mi doma hromadí mnoho věcí, které už buď nebudu potřebovat, nebo je nebudu potřebovat rok na Kostarice a bylo by dobré je prodat. Nejen ať neztrácí hodnotu, ale opravdu si občas kupuji zbytečnosti. Počítejte s tím, že vše kolem bude nesmyslně drahé a budete občas s menším či větším sebezapřením muset zaplatit nějaký nesmyslný poplatek.

### Pojištění

Pokud se nebojíte a chcete co nejvíce ušetřit, pravděpodobně neseženete nic levnějšího než cestovní pojištění od ISIC. Měl jsem pojištění IDL na celý svět plus připojištění na ztrátu dokladů a zavazadel. Dané pojištění obsahuje i odpovědnost v hodnotě milionu. Pojištění není buhvíco, ale levnější asi těžko najdete. Za toto pojištění jsem zaplatil přesně 3 150,- Kč a žádné jiné levnější pod 6 000,- jsem nenašel. Na přepážce ISIC (pod červenou menzou, pozor, neberou karty) můžete potkat šíleně arogantní paní, stejně jako já. Jen tak mezi řečí, po uzavření pojistky, jsem se ji zeptal, jestli nevadí, že mi ISIC na konci roku skončí. Sice jsem se na netu dočetl, že stačí aby byl platný v době uzavření pojistky, ale paní mi řekla, že to si teda musím dobít! ISIC se dobíjí až od 1. srpna a jelikož semestr začíná dříve, je to trochu nemožné&#8230; Po internetu to samozřejmě nejde a tak tam musím vyslat nějakého kamaráda s mým ISICem. Mimochodem, toto pojištění nabývá platnosti od následujícího dne od uzavření, takže na to pozor! Číslo pojistky musíte mít k finanční dohodě, takže je potřeba si ho zařídit dříve, ale počítat s datem ukončení platnosti. Po netu by ale mělo jít objednat to samé pojištění za 200,- Kč na 45 dní, tak uvidím.

### Letenka

Zhruba dva nebo tři měsíce před odletem jsem našel letenky za 15 000,- Kč, byl to sice let na 30 hodin a 2 přestupy, ale cena OK. Bohužel jsem v té době neměl jisté, jestli vůbec pojedu a naše koordinátorka nám radila, ať raději počkáme na zvací dopisy a že ceny klidně ještě můžou být lepší, tak jsme je nekoupili. O dva dny déle už letenka za tu cenu nebyla, poté se nejlevnější pohybovala kolem 22 000,- z Prahy. Když jsem konečně měl zvací dopis v ruce a letenky stále byly za 22 000,- , koordinátorka mi řekla, co jsem si jako myslel, že levnější než za 22 000,- neseženu a že můžu být rád za tuhle cenu. Super, tímto ji opravdu děkuju!

Datum odletu jsem věděl dopředu. Resp. věděl jsem kdy tam zhruba začíná semestr a týden předtím jsem měl naplánován festival Mighty Sounds, o který jsem nechtěl za žádnou cenu přijít. Jelikož jsem se nechtěl vracet v průběhu toho roku a ceny letenek byly téměř totožné za oneway i zpáteční letenky, hodně jsem váhal.

Nakonec to rozsekla Anička, která se chtěla vracet v listopadu na taneční soutěž, tak sehnala letenky od KLM z Mnichova přes Atlantu do San José. Koupil jsem si stejnou letenku, abychom letěli spolu. Letenka stála 809 Euro a byla zpáteční! Bohužel však neměli let na více než 11 měsíců dopředu a tak jsem si ho dal na nejpozdější datum co šlo, na 29. května příštího roku. Poté jde ještě datum přebookovat, pokud si koupíte dražší tarif letenek a jste ochotni doplatit (nebo si nechat vrátit) rozdíl ceny letenek a 120 Euro poplatek za přebookování. Ovšem pozor, platnost letenky není delší než 1 rok! Musíte tedy nejpozději do roka od dne příletu zase odletět. Tak uvidím, jak to dopadne, nechce se mi odlétat tak brzy, ale bůhví, co bude za rok.

Pokud si nechám letenku propadnout, bude mě to stát peníze navíc. Už teď jsem ale koukal, že ze San José k nám se dá dostat i o 5-7 tisíc levněji než od nás do SJ. No, není se čemu divit :) Pozor však s tou Atlantou. Jelikož budeme na území USA přestupovat, musíme mít ESTE vízum. Další formuláře, kde odpovídáte na otázky typu: Byl jste špion za 2. sv. války? apod. A samozřejmě to není zadarmo, ta sranda stojí 14 USD.