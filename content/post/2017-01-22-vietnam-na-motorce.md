---
title: Jižní Vietnam na motorce
author: Marek Bartík
type: post
date: 2017-01-22T14:22:05+01:00
url: /vietnam-na-motorce/
categories:
  - Asie
  - Cestování
tags:
  - vietnam
  - vietnam na motorce

---
V létě 2016 jsem se vypravil procestovat **Jihovýchodní Asii**. Jako druhá zastávka byl na seznamu **Vietnam na motorce**. Přiletěli jsme ze [Šangaje][1] do vietnamského města **Ho Chi Minh** (dříve zvaný Saigon), hlavního města jižního Vietnamu. Celý jih jsme procestovali na motorkách v průběhu tří týdnů. 6 lidí, 6 motorek.

{{<figure id="attachment_717" src="/wp-content/uploads/2017/01/29514990842_672e7774e9_k-1024x684.jpg" alt="mniši vietnam buddhismus">}}
Malí mniši kdesi v buddhistickém chrámu

Před odletem jsme si museli vyřídit **zvací dopisy** ($7 za osobu), aby nás na letišti ve Vietnamu neposlali do háje a obtěžovali se s námi bavit o **vízu**. Zvací dopis je jen další výmysl vietnamské vlády jak z turistů tahat peníze. Pošlou vám zvací dopisy mailem k vytisknutí (protože fuck the trees) a mimo to ii dopisy dalších cestovatelů s jejich **citlivými údaji** (protože fuck the privacy). Za nejlevnější vízum pak dáte dalších **$25** (jeden vstup, jeden měsíc), loni to ještě byl dvojnásobek.

**UPDATE**: Zvací dopisy pro single-entry 30 days vízum už [není potřeba řešit][3] (od února 2017). Stačí vyřídit elektronické vízum před příjezdem.

Nebyl bych to já, abych si **fotku na vízum** nezapomněl v **odbaveném zavazadle**. Úředník na letišti v Saigonu mě samozřejmě k batohu nechtěl pustit, vycítil příležitost (čti: vycítil dolary) a nabídl své fotografické služby. Za svůj výkon chtěl **$5**&#8230; Poslal jsem ho k šípku, nic mu platit nebudu. Sklopil hlavu, usmál se a řekl, že teda ne no, nevadí. Aspoň to zkusil. Nic jsem tedy ve finále neplatil, fotka zadarmo! **Nenechte se obrat úředníky!**

{{<figure id="attachment_697" src="/wp-content/uploads/2016/09/south-vietnam-map-1024x749.png" alt="south vietnam, vietnam, biketrip vietnam, mototrip vietnam">}}
Na jihu Vietnamu jsme ujeli více jak 1500 km na motorce  https://goo.gl/maps/6xy9tEehy7n

Kromě pár dní potřebných k **nákupu a prodeji motorky v Saigonu** jsme strávili celý zbytek tří týdnů na cestě. **Doprava** ve Vietnamu je celkem **nebezpečná** a často pomalá, ale disponují i pěknými a rychlými silnicemi. Většina z nás seděla na motorce poprvé, řidičák a zkušenosti jsem měl jen já. I tak to šlo bez větších potíží či zranění. **Není se čeho bát, ale opatrně!**

Nejlepší tu je zcela jistě **jídlo na ulici**. &#8222;Ráno&#8220; se vyprdelíte z postele a jdete se někam ven najíst. Ať už to je bageta s vejcem, koriandrem a hovězím nebo rovnou hovězí pho. Cena za komplet jídla se pohybuje mezi **10 a 40 korunami** a vždy dostanete ještě výborný ledový čaj k jídlu, zadarmo&#8230; Při takových cenách ani nepomyslíte na to si vařit sami.

**Jíst hůlkami** může být zpočátku trochu výzva. Vietnamci budou nejspíš kroutit hlavou nebo vám ty hůlky raději vezmou a přinesou lžíci. Rozhodně to ale nevzdávejte a naučte se to, **místní vám rádi poradí.**

Vietnam je pro mě taky hlavně **výborná káva**! Ledová či horká, s mlékem nebo bez, ale vždy s tunou cukru. Vietnamce vždy trvá dlouho přesvědčit, že ten cukr ani kondenzované mléko tam nechcete. Vždy je to ale naprostá bomba! Obzvlášť si jen tak dojít posedět a &#8222;pokecat&#8220; do místní **Milano café** :)

S Honzou jsme se nakýblovali jednou **k někomu domu**. Dalo to dost práci je přesvědčit, že nás tam chtějí nechat přespat. Uvařili nám výbornou večeři, **mandarinkový a avokádový smoothie** a společné chvilky jsme trávili u televize&#8230; V pět ráno už nás ale z postele vyhnal **komunismus**. Šup šup vstávat a do práce&#8230;

Ve Vietnamu dost frčí **buddhismus** a na nádherné chrámy tu narazíte i kdekoliv podél cesty, na venkově i ve městech. Vevnitř vás **moc rádi uvítají**, ale dodržujte pravidlo zahalených ramen a kolen a zouvejte se :)

{{<figure id="attachment_736" src="/wp-content/uploads/2017/01/13603709_1551954171780641_4408108919042290663_o-1024x1024.jpg" alt="pštrosí maso">}}
&#8222;Před a po&#8220; fotky prý zvyšují čtenost blogu, tak uvidíme&#8230;

Vietnamci jsou neskutečně **usmívaví, přátelští a šťastní lidé**. Na venkově se **anglicky vůbec nedomluvíte**, ale úsměv jim to rozhodně nepokřiví. O to zábavnější je se s nimi snažit dorozumět nebo se něco dozvědět o jejich krásné zemi. **Naučte se vietnamsky** co možná nejvíc! Bude se to hodit. Především co se týká **objednávání jídla a smlouvání na tržištích** a o ubytování. Z vietnamštiny do angličtiny dost často totiž překládají 250 jako 350 a podobně :) Číslovky jsou tedy rozhodně první věc co se naučit.

Ač doprava ve Vietnamu kupodivu funguje i přes totálně šílený a **hustý provoz**, dávejte si sakra pozor. **Byl jsem několikrát svědkem nehody**. Z největších perliček co jsem viděl byly dvě holky jedoucí **na dálnici v protisměru**, zapnutá dálková světla, jely vedle sebe a povídaly si&#8230; Často s sebou vozí na motorce i třímetrový roxor&#8230; Však víte, když jsou potřeba metry dva, tak vezmete tři, ono se to cestou doobrousí o zem&#8230; Nebo když jedna šikovná slečna najednou na dálnici přejela dva pruhy doleva a zabrzdila &#8211; aneb jak se mi rozbilo řízení u motorky :)

Něco jako hygiena se tu moc neřeší, &#8222;restaurace&#8220; u cesty se **vaří z dešťovky** a záchod často nevedou. **Záchod je tu pouhá díra v zemi** nad kterou si dřepnete. Toaletní papír je nadbytečný luxus na který lákají jen do hostelů. V jedné takové restauraci u cesty mě poslali na &#8222;velkou&#8220; za jejich barák. Už jsem zmínil, že často **za barákem mívají rakve svých zesnulých příbuzných**? Jo, není to hrob, ta rakev je fakt venku a tak si tam na vás kouká mezitím co vykonáváte potřebu. K představení komičnosti celé situace hádejte, JAK se Vietnamce asi snažím zeptat kam se tady chodí na velkou&#8230;

{{<figure id="attachment_718" src="/wp-content/uploads/2017/01/29515049292_bdebbeadac_k-1024x683.jpg" alt="mekong delta vodní trhy">}}
Nádherná ranní atmosféra vodních trhů na Deltě Mekongu

**Rozmanitost jen samotného jihu je úžasná**. Chvíli si to krosíte motorkou po **pláži v písku** (blbej nápad při přílivu, ale jinak nejlepší nápad na světě!), za chvíli projíždíte **horskými průsmyky**, kolem **deštných pralesů, rýžových polí** a odpoledne **písečnou pouští**.

Nelekněte se, když v pouliční restauraci servírují jen **teplé pivo s ledem**, zbytky jídla hází pod sebe a na konci dne se vše spláchne hadicí, včetně špinavého nádobí. Vietnamci si k jídlu často dávají **levné a dobré pivo**, pokud ale slaví (a že to je hodně často), tak všechno pivo dávají na-ex s pokřikem &#8222;Jo!&#8220;. Moc těch piv ale nevydrží, o to víc je s opilými Vietnamci potom sranda. A **lahev vodky v restauraci za 50 korun** se taky musí ochutnat, že jo.

**Vietnam je plný nádherných vodopádů.** U jedněch jsme strávili super den &#8211; koupačka, prolejzání, skákání z velké výšky do vody&#8230; Potěšilo mě, že tam týpek **sbíral odpadky**. Těšilo mě to ale jen do té chvíle než je snesl na jednu hromadu a zapálil ji&#8230; No jo, ale tak třeba na to časem přijdou.

{{<figure id="attachment_726" src="/wp-content/uploads/2017/01/13645101_1552681748374550_1955885445242502480_n.jpg" alt="vietnam pláže">}}
Do Vietnamu na soukromé krásné písečné pláže? Proč ne :) Jo a 3G je tu samozřejmě taky!

Nejseverněji jsme byli v **Nha Trangu**. Turistické město plné Rusáků, vlastněné Rusáky a vůůůbec nic tam není. Jen je vše nesmyslně drahé a lidi protivní. Fuj fuj, odsud pryč!

Ubytování je tu nejlepší v místních **Nha Nghí** (guest house). Je to takový **privát s vlastní koupelnou**, často televizí, někdy i ledničkou a spoustou dalších nezbytností. A je to levné, spí v tom častěji Vietnamci než turisti. Ne vždy vás ale ubytují nebo si řeknou o víc peněz, jen protože jste bílí. Jo, jednou nás i vyhodili, že **jsme moc bílí na to, abychom tam bydleli**. Čus. Nezájem. Na druhou stranu bylo Nha Nghí jedna z nejlepších věcí ve Vietnamu, úplně jiná než všude jinde. Konečně se člověk vyhnul **dormům v hostelech**, poslouchání těch samých příběhů baťůžkářů pořád dokola a podíval se víc mezi místní. A za tak **málo peněz** tolik muziky? No neber to!

**Motorky a benzín jsou tu velice levné**, ale rozhodně **neplatíte za kvalitu**. Motorka se vám zcela jistě rozbije každý den, často i několikrát denně. **Opraváři jsou ale všude**. ÚPLNĚ VŠUDE! Rozbila se vám motorka u kavárny? Skočte dovnitř, někdo tam rozhodně motorku umí opravit. A pravděpodobně vám k tomu udělají **kávu zadarmíko**. Za hoďku práce bude motorka opravená, spousta součástek vyměněná a i s kávou to bude za 80 korun. **True story.**

{{<figure id="attachment_737" src="https://yahoodka.cz/wp-content/uploads/2017/01/29002216683_cea5f7364a_k-1024x683.jpg" alt="asiati dřep">}}
Asian squat is real!

Po koupačce na pláži potkala naše parta nějaké **vietnamce jak jedí a pijí u silnice** (to tu uvidíte všude), Vietnamci je pozvali a vozili další jídlo a pití. Po nějaké době zjistili, že jeden z vietnamců je **policejní náčelník**. Ráno jsme ho šli navštívit na policejní stanici, všichni policisté se ale smáli, že je doma a **má kocovinu**. Dali nám jeho adresu (jo, policie nám dala jeho adresu :D) a šli jsme hledat kde bydlí. Omylem jsme skončili v cizím baráku, ale **krásně nás přivítali**. Když už jsme konečně našli správný dům, dostali jsme pivo, ovoce, sedli si na zem a pili a povídali si s jeho rodinou. Po nějaké době se teprve zeptali kdo jsme a co tu vůbec chceme. Toť k** pohostinnosti Vietnamců!** Když jsme se přiznali, že hledáme náčelníka, řekli nám, že je v práci. Nechtěli jsme mu zničit život, tak jsme do toho raději moc nešťourali. Ti Vietnamci jsou **bohémové!**

Tito bohémové jsou taky dost **pohodlní**. Někdy musíte opraváře hodinu přemlouvat, ať vám **svaří výfuk** a on se vás hodinu vleže snaží přesvědčit, že to prostě **nejde a nerozumíte tomu**, až se konečně naštve a svaří to. Vida, šlo to. A jak hezky.

Chcete se taky **podívat do Vietnamu?** Vykašlete se na turistická místa a města. Podívejte se **na venkov, do hor, na pláž, do pouště**. Kupte si motorku a jeďte směrem kam vás to zrovna láká. **Vykašlete se na průvodce** a turistickej bullshit. Ztraťte se. **Opijte se s Vietnamci**. Dojděte si na **místní kávu a čaj**. Vyzkoušejte **žábu** (na jídlo), **pštrosa** (na jídlo a povození se), **psa** (pohladit) nebo cokoliv dalšího co se vám zlíbí. Poperte se s Vietnamcem a mějte **románek s Vietnamkou**. Smlouvejte a hádejte se, podarujte je, vezměte je na večeři. **Užijte si Vietnam naplno** :)

{{<figure id="attachment_719" src="https://yahoodka.cz/wp-content/uploads/2017/01/29515086452_10ee148293_k-1024x683.jpg" alt="vietnam mořské plody jídlo">}}
I do Vietnamu jsem jel především kvůli jídlu <3

Autobusem se už jen s Pájou a Vítkem přesouváme do **Phnom Penhu **(Kambodža), abychom tam strávili další dva týdny našeho tripu.

[Fotky na Flickru][10]

[Videa na youtube][11]

Líbil se vám článek? Máte otázky? Rád s čímkoliv pomůžu, na vše odpovím. Budu rád za jakýkoliv feedback.

 [1]: https://yahoodka.cz/sangaj/
 [2]: https://yahoodka.cz/wp-content/uploads/2017/01/29514990842_672e7774e9_k.jpg
 [3]: https://evisa.xuatnhapcanh.gov.vn/
 [4]: https://yahoodka.cz/wp-content/uploads/2016/09/south-vietnam-map.png
 [5]: https://yahoodka.cz/wp-content/uploads/2017/01/13603709_1551954171780641_4408108919042290663_o.jpg
 [6]: https://yahoodka.cz/wp-content/uploads/2017/01/29515049292_bdebbeadac_k.jpg
 [7]: https://yahoodka.cz/wp-content/uploads/2017/01/13645101_1552681748374550_1955885445242502480_n.jpg
 [8]: https://yahoodka.cz/wp-content/uploads/2017/01/29002216683_cea5f7364a_k.jpg
 [9]: https://yahoodka.cz/wp-content/uploads/2017/01/29515086452_10ee148293_k.jpg
 [10]: https://www.flickr.com/photos/bartimar/albums/72157670474657244
 [11]: https://www.youtube.com/playlist?list=PLX6Ph1m5eSmGfm_8P_DSRSZC_D_1r_azy